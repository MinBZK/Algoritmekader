---
title: AI-verordening in het kort
summary: Korte uitleg van de Europese AI-verordening voor verantwoorde AI
hide: navigation
---


# AI-verordening in het kort
In de AI-verordening staan de Europese regels voor het verantwoord ontwikkelen en gebruiken van AI. Sommige AI-systemen zijn verboden vanaf 2 februari 2025. Andere AI-systemen moeten op zijn laatst in 2026 of 2030 voldoen aan bepaalde vereisten.

[Verordening (EU) 2024/1689 (AI-verordening)](https://eur-lex.europa.eu/legal-content/NL/TXT/?uri=CELEX:32024R1689)

## Europese regels voor het ontwikkelen en gebruiken van AI
De AI-verordening is de eerste uitgebreide wet over artificiële intelligentie (AI) ter wereld. De regels gelden voor alle Europese lidstaten.

De AI-verordening geldt in deze 3 situaties samen:

* Je ontwikkelt of gebruikt AI.
* Dit doe je namens een overheid, bedrijf of andere organisatie.
* Je organisatie is gevestigd in een EU-land.

Het maakt niet uit waar je AI-producten ontwikkelt. Ontwikkel je buiten de EU, maar is je organisatie gevestigd in een EU-land? Dan geldt de AI-verordening.


## Verantwoord gebruik van AI
Het doel van de AI-verordening is om verantwoord gebruik van AI te stimuleren in de hele EU. Daarom gelden in alle EU-landen dezelfde regels voor het:

* verkleinen van risico’s voor de gezondheid, veiligheid en grondrechten van mensen
* beschermen van de democratie, de rechtsstaat en het milieu

Het gaat dan om risico’s zoals [misleiding](../onderwerpen/transparantie.md) en [discriminatie](../onderwerpen/bias-en-non-discriminatie.md) door AI-systemen.

Bestaande regels zoals de Algemene verordening gegevensbescherming (AVG) en de Algemene wet bestuursrecht (Awb) beschermen maar voor een deel tegen deze risico’s. Zij gelden niet speciaal voor AI. Daarom vult de AI-verordening deze regels aan.


## Definitie AI-systeem
De AI-verordening geldt voor AI-systemen.

Een [rekenregel](../soorten-algoritmes-en-ai/wat-is-een-algoritme.md) is op zichzelf geen AI-systeem of AI-model. Rekenregels kunnen hier wel onderdeel van zijn.

### AI-systeem

Een AI-systeem is volgens de AI-verordening:
'(…) een op een machine gebaseerd systeem dat is ontworpen om met verschillende niveaus van autonomie te werken en dat na de uitrol aanpassingsvermogen kan vertonen, en dat, voor expliciete of impliciete doelstellingen, uit de ontvangen input afleidt hoe output te genereren zoals voorspellingen, inhoud, aanbevelingen of beslissingen.'

Hieronder vallen systemen die kunstmatig intelligent zijn door [zelflerende technieken](../soorten-algoritmes-en-ai/wat-is-een-algoritme.md) zoals:

* supervised learning
* unsupervised learning
* reinforcement learning (bekrachtiginsleren)
* deep learning

Onder AI-systemen vallen ook systemen die gebruik maken van op logica en kennis gebaseerde benaderingen (<span lang="en">_knowledge and logic-based approaches_</span>) die leren, redeneren of modelleren mogelijk maken.

Symbolische AI is meestal ook een AI-systeem. Symbolische AI leert op basis van symbolen en concepten. Een expertsysteem bepaalt bijvoorbeeld op basis van kennis van menselijke experts of iemand een verzekering krijgt of niet. Niet-symbolische AI leert op basis van numerieke data. Dit zijn meetbare data zoals uren, temperatuur en centimeters.

!!! tip "Tip"

    De Europese Commissie publiceerde in februari 2025 [extra guidance over de definitie van een AI-systeem](https://digital-strategy.ec.europa.eu/en/library/commission-publishes-guidelines-ai-system-definition-facilitate-first-ai-acts-rules-application). De richtlijnen over de definitie van een AI-systeem geven uitleg over de praktische toepassing van het wettelijke concept, zoals verankerd in de AI-verordening.

### AI-model voor algemene doeleinden

Een AI-model voor algemene doeleinden (GPAI):

* is onderdeel van AI-systemen zoals ChatGPT of Microsoft Copilot
* kan allerlei soorten taken uitvoeren
* traint zichzelf op basis van grote hoeveelheden data
* kan content maken zoals teksten, audio en video

Een AI-systeem dat is gebaseerd op een AI-model voor algemene doeleinden, noemen we een *AI-systeem voor algemene doeleinden*.

## Risicogroepen
De AI-verordening deelt AI-systemen op in 3 [risicogroepen](../soorten-algoritmes-en-ai/risico-van-ai-systemen.md). Hoe groter het risico voor de samenleving, hoe strenger de regels uit de AI-verordening. Het hangt ervan af waarvoor je dit AI-systeem gebruikt:

* [Risico op misleiding](../soorten-algoritmes-en-ai/risico-van-ai-systemen.md#risico-op-misleiding)
* [Hoog-risico-AI-systemen](../soorten-algoritmes-en-ai/risico-van-ai-systemen.md#hoog-risico-ai-systeem)
* [Verboden AI](../soorten-algoritmes-en-ai/risico-van-ai-systemen.md#verboden-ai)

## Rollen uit de AI-verordening
De AI-verordening geldt zowel voor ontwikkelaars van AI-systemen als voor organisaties en bedrijven die AI-systemen gebruiken. Afhankelijk van jouw rol bij het AI-systeem gelden er verschillende verplichtingen. De meeste verplichtingen gelden voor de ontwikkelaars van AI-systemen.

De belangrijkste begrippen die de AI-verordening hiervoor gebruikt zijn: aanbieder en gebruiksverantwoordelijke.

### Aanbieder

Dit is de organisatie die het AI-systeem ontwikkelt.

!!! warning "Let op!"

    Je bent ook een aanbieder als je een AI-systeem laat ontwikkelen en het systeem in de handel brengt of in gebruik stelt onder de eigen naam of merk. Of wanneer je een substantiele wijziging aanbrengt in het AI-systeem dat al in gebruik is genomen. Lees meer in [Overweging 84](https://eur-lex.europa.eu/legal-content/NL/TXT/HTML/?uri=OJ:L_202401689#rct_1) van de AI-verordening.

### Gebruiksverantwoordelijke

Dit is de organisatie die het AI-systeem onder eigen verantwoordelijkheid gebruikt.

!!! note "Opmerking"

    Als je het AI-systeem dat je gebruikt ook zelf hebt ontwikkeld, dan ben je zowel aanbieder als gebruiksverantwoordelijke.

### Andere rollen

De AI-verordening definieert ook andere rollen zoals importeur, distributeur of gemachtigde. Deze zijn voor overheden meestal niet van toepassing.

## Tijdlijn
De AI-verordening trad in werking op 1 augustus 2024 en gaat stap voor stap gelden:

* 2 februari 2025: Vereisten over verboden AI en AI-geletterdheid
* 2 augustus 2025: Vereisten voor modellen voor algemene doeleinden (GPAI)
* 2 augustus 2026: Vereisten voor nieuwe hoog-risico-AI-systemen
* 2 augustus 2027: Vereisten voor hoog-risico-AI-systemen in producten
* 2 augustus 2030: Vereisten voor overige hoog-risico-systemen

In de [tijdlijn AI-verordening](tijdlijn-ai-verordening.md) vind je alle vereisten per deadline.

## Toezicht en implementatie

* Nationale toezichthouders: houden toezicht op de meeste bepalingen en kunnen straffen opleggen (nog in oprichting in Nederland)
* [AI-bureau](https://digital-strategy.ec.europa.eu/nl/policies/ai-office): houdt toezicht op de bepalingen voor modellen voor algemene doeleinden
* [AI-board](https://digital-strategy.ec.europa.eu/en/policies/ai-board): Europese raad voor artificiële intelligentie
* Wetenschappelijk panel: advies van wetenschappers
* Adviesforum: advies van belanghebbenden

## Hulp bij de AI-verordening

### Beslishulp AI-verordening

Met de <a href="#" onclick="showModal(event, 'beslishulp AI-verordening', {redirectUrl: 'voldoen-aan-wetten-en-regels/vereisten/'});">beslishulp AI-verordening</a> bepaal je snel en gemakkelijk of jouw AI-product onder de AI-verordening valt. En wat je dan moet doen.

### Gids AI-verordening

Wil je de regels uit de AI-verordening overzichtelijk bekijken? Het Ministerie van Economische Zaken schreef de [Gids AI-verordening](https://www.rijksoverheid.nl/ministeries/ministerie-van-economische-zaken/documenten/brochures/2024/10/16/gids-ai-verordening). Dit document zet deze regels helder op een rij en gaat ook dieper in op de mogelijke implicaties van de wet voor het gebruik en de ontwikkeling van AI binnen jouw organisatie.

### Hulpmiddelen implementatie AI-verordening

De Rijksoverheid ontwikkelt voortdurend instrumenten en hulpmiddelen om bij de implementatie van de AI-verordening te ondersteunen. 

Hulpmiddelen op gebied van duiding van de AI-verordening:

| Titel | Beschrijving |
|---|---|
| [Factsheet AI-verordening voor bestuurders](../voldoen-aan-wetten-en-regels/hulpmiddelen/factsheet-AI-verordening-bestuurders.md) | Deze factsheet is bedoelt voor bestuurders om snel inzicht te krijgen in de belangrijkste aspecten van de AI-verordening. |
| [Impactanalyse AI-verordening](../voldoen-aan-wetten-en-regels/hulpmiddelen/Impactanalyse-AI-verordening.md) | De impactanalyse AI-verordening is een hulpmiddel bij de implementatie van de AI-verordening. Het geeft een overzicht van de vereisten in het licht van mogelijk reeds bestaande governance, maatregelen, etc. Het doel van de impactanalyse is om een betere inschatting te kunnen maken van de benodigde acties bij de implementatie voor alle soorten overheidsorganisaties. Om dit doel te kunnen behalen is gekozen voor generieke termen, de gebruiker moet deze zelf vertalen naar de eigen context. |
| [Roadmap inwerkingtreding AI-verordening](../voldoen-aan-wetten-en-regels/hulpmiddelen/roadmap-inwerkingtreding-AI-verordening.md) | Dit document geeft een gedetailleerd overzicht van de gefaseerde inwerkingtreding van de AI-verordening. Voor een toegankelijke webpagina-versie (maar minder gedetailleerd), bekijk [deze tijdlijn](tijdlijn-ai-verordening.md). |

Hulpmiddelen op gebied van AI-geletterdheid:

| Titel | Beschrijving |
|---|---|
| [Wettelijke vereisten AI-geletterdheid](../voldoen-aan-wetten-en-regels/hulpmiddelen/wettelijke-vereisten-AI-geletterdheid.md) | Deze factsheet zet uiteen wat de eisen op het gebied van AI-geletterdheid in de AI-verordening inhouden. |
| [Blauwdruk AI-geletterdheidsprogramma](../voldoen-aan-wetten-en-regels/hulpmiddelen/wettelijke-vereisten-AI-geletterdheid.md) | Deze blauwdruk is opgesteld om als template te fungeren voor een AI-geletterdheidsprogramma waarmee voldaan kan worden aan de vereisten voor AI-geletterdheid uit de AI-verordening. |
| [AI-Geletterdheid Self-assessment](../voldoen-aan-wetten-en-regels/hulpmiddelen/AI-Geletterdheid-self-assessment.md) | Met deze self-assessment kan men nagaan welk niveau AI-geletterdheid nodig is, en wat men kan doen om daar te komen. |
| [Factsheet AI-geletterdheid voor bestuurders](../voldoen-aan-wetten-en-regels/hulpmiddelen/factsheet-AI-geletterdheid-bestuurders.md) | Deze factsheet is bedoelt voor bestuurders om snel inzicht te krijgen in de AI-geletterdheidvereisten die de AI-verordening introduceert. |
| [Factsheet AI-geletterdheid voor inkopers](../voldoen-aan-wetten-en-regels/hulpmiddelen/factsheet-AI-geletterdheid-inkopers.md) | Deze factsheet is bedoelt voor inkopers om snel inzicht te krijgen in de AI-geletterdheidvereisten die de AI-verordening introduceert. |

Al deze hulpmiddelen zijn ook te vinden onder de [Hulpmiddelen](../voldoen-aan-wetten-en-regels/hulpmiddelen/index.md) op het Algoritmekader.

Deze hulpmiddelen voor de implementatie van de AI-verordening zijn ontwikkeld door de directie CIO Rijk (Ministerie van Binnenlandse Zaken en Koninkrijksrelaties) met adviseurs van het Rijks ICT Gilde en de interdepartementale werkgroep ‘Rijksbrede implementatie AI-verordening’ in opdracht van de CDO-raad.

## Help ons deze pagina te verbeteren
Deel je idee, suggestie of opmerking via [GitHub](https://github.com/MinBZK/Algoritmekader/issues/new/choose) of mail ons via [algoritmes@minbzk.nl](mailto:algoritmes@minbzk.nl).
