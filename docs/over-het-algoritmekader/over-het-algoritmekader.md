---
title: Over het Algoritmekader
summary: Het Algoritmekader is een open source website van het Ministerie van Binnenlandse Zaken, met alle regels voor overheden die algoritmes gebruiken.
---
# Over het Algoritmekader
Het Algoritmekader is een hulpmiddel voor overheden die algoritmes, waaronder AI (artificiële intelligentie), gebruiken. Hierin vind je de wetten en regels, hulpmiddelen en adviezen per situatie.

## Verantwoord gebruik van algoritmes
In het Algoritmekader vind je informatie over verantwoord gebruik van algoritmes. Bijvoorbeeld:

- Wie is waarvoor verantwoordelijk?
- Hoe voorkom je discriminatie (bias) in een algoritme?
- Hoe verwerk je gegevens op een veilige manier?
- Hoe voorkom je mensenrechtenschendingen?
- Welke inkoopvoorwaarden spreek je af voor algoritmes van een externe partij?

De informatie is bedoeld voor medewerkers van de rijksoverheid, provincies, gemeentes en waterschappen.

## Informatie van de overheid
Het Algoritmekader is een website van het Ministerie van Binnenlandse Zaken en Koninkrijksrelaties. Het team Data, AI en Algoritmes stelt de informatie samen, op basis van:

- alle wetten en regels, zoals de [AI-verordening](https://eur-lex.europa.eu/legal-content/NL/TXT/?uri=CELEX%3A32024R1689&qid=1723226664277) en de [Algemene wet bestuursrecht](https://wetten.overheid.nl/BWBR0005537/2022-11-01/1)

- belangrijke hulpmiddelen, zoals de [IAMA](https://www.rijksoverheid.nl/documenten/rapporten/2021/02/25/impact-assessment-mensenrechten-en-algoritmes) (Impact Assessment Mensenrechten en Algoritmes)
- adviezen en ervaringen van experts, zoals wetenschappers

## Versie 2.3
Versie 2.3 is de nieuwste, betrouwbare versie van het Algoritmekader. Deze versie verscheen op 18 juli 2025 en bevat de laatste updates en aanpassingen.

Tot 19 december 2024 was deze website een bètaversie. De eerste versie van het Algoritmekader was een rapport: [Implementatiekader 'Verantwoorde inzet van algoritmen'](https://www.rijksoverheid.nl/documenten/rapporten/2023/06/30/implementatiekader-verantwoorde-inzet-van-algoritmen). Door het verder ontwikkelen van dit rapport ontstond de website Algoritmekader.

## Iedereen mag meedenken
De informatie in het Algoritmekader komt open source tot stand. Dat betekent dat iedereen kan meekijken en zijn mening mag geven, of een voorstel mag doen:

- Geef je [vraag of wijziging](CONTRIBUTING.md) door.
- Sluit je aan bij een [werkgroep](https://aienalgoritmes.pleio.nl/).
- Doe mee aan een [(online) vergadering](https://aienalgoritmes.pleio.nl/events) zoals onze demo na een nieuwe release van het Algoritmekader.

## Nieuwsbrief
Via onze maandelijkse [Nieuwsbrief Algoritmes](https://algoritmeregister.email-provider.eu/memberforms/subscribe/standalone/form/?a=1pjwwoyxrs&l=vdfr1sbovb) blijf je op de hoogte over de ontwikkelingen van het Algoritmekader.
