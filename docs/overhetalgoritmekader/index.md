---
title: Over het Algoritmekader
---

Het is van belang dat algoritmes en AI op een verantwoorde manier worden ontwikkeld en gebruikt. 
Dit betekent dat er aandacht moet zijn voor zaken als rollen en verantwoordelijkheden (governance), risico’s op bias/discriminatie vroegtijdig detecteren, de uitvoering van mensenrechtentoetsen (zoals IAMA’s) en adequate inkoopvoorwaarden afspreken voor algoritmes die de overheid inkoopt bij derden. 

Maar hoe doe je dat dan? Hier helpt het Algoritmekader je bij: een interactieve kennisbank waarin je kunt zoeken naar informatie op basis van een onderwerp, een fase uit de levenscyclus of jouw rol.  

### Levenscyclus van een algoritme, vereisten, maatregelen en rollen
In het Algoritmekader wordt inzichtelijk gemaakt aan welke vereisten overheidsorganisaties moeten voldoen. 
Daarbij wordt ook aangegeven hoe zij hier op een betekenisvolle wijze invulling aan kunnen geven (maatregelen).
Het Algoritmekader is zodanig ingericht dat gebruikers vanuit verschillende invalshoeken informatie kunnen raadplegen die voor hen relevant is. 
Zo kan vanuit de algoritme levenscyclus worden onderzocht in welke fase aan welke vereisten en maatregelen aandacht moet worden besteed. 
Het is ook mogelijk om vanuit een specifieke rol, bijvoorbeeld een ethicus of data scientist, te raadplegen bij welke vereisten of maatregelen zij logischerwijs betrokken zijn.  

### Type technologie en risicoclassificatie
Het Algoritmekader geeft gebruikers de mogelijkheid om informatie te 'filteren'. 
Dit kan bijvoorbeeld worden gedaan op basis van type technologie en risico classificatie. 
Zo kunnen gebruikers snel zien wat zij in een bepaalde situaties moeten doen. 
In het geval van een hoge risico AI-systeem waarbij persoonsgegevens worden verwerkt zullen aan meer vereisten moeten worden voldaan dan in het geval van een eenvoudige rekenregel die geen impact heeft op individuen of de maatschappij. 
Deze inzichten moeten overheidsorganisaties helpen om effectief en gericht hun middelen in te kunnen zetten. 
Aan deze functionaliteit wordt momenteel gewerkt.  

### Standaarden
Een belangrijk uitgangspunt van het Algoritmekader is dat bestaande kennis zoveel mogelijk wordt gebundeld en aansluiting wordt gezocht bij relevante ontwikkelingen. 
Het proces van standaardisering op nationaal, Europees en Internationaal niveau is daar een belangrijk voorbeeld van. 
De standaarden zullen in grote mate gaan duiden 'hoe' organisaties invulling kunnen geven aan specifieke vereisten. 
De kracht achter standaarden is dat deze door gespecialiseerde organisaties zijn opgesteld en gedragen zijn door brede consensus. 
Het volgen van deze standaarden levert een 'vermoeden van conformiteit op' en is daarmee bijzonder waardevol om onderdeel te maken van het Algoritmekader.  

### Best practices en instrumenten
In het Algoritmekader wordt geprobeerd om zoveel mogelijk 'best practises' te koppelen aan vereisten en maatregelen die organisaties kunnen treffen. 
Daarmee wordt de materie tastbaarder en praktischer. 
Zo zijn rapporten te vinden van uitgevoerde bias analyses, gepubliceerde broncode van door overheidsorganisatie ontwikkeld algoritmes, specifieke adviezen en belangrijke uitspraken. 
Er wordt ook een overzicht gegeven van bruikbare instrumenten die kunnen worden gehanteerd.   

## Status van het Algoritmekader
Het Algoritmekader is op zichzelf niet verplicht voor overheidsorganisaties om te gebruiken, maar het gaat wel uit van bestaande vereisten op basis van wet- en regelgeving waar deze organisaties aan gebonden zijn. 
Het Algoritmekader geeft structuur aan wat organisaties moeten doen.  

Overheden wordt aanbevolen het kader te volgen, maar mogen te allen tijde zelf bepalen hoe zij invulling geven aan de vereisten, wie daarbij betrokken zijn, onder wiens verantwoordelijkheid en wanneer. 
Kortom, de vereisten zijn verplicht en de maatregelen (hoe kan hieraan worden voldaan aan de vereisten) zijn ter inspiratie om organisaties op weg te helpen.  

## Doorontwikkeling
7 juli 2023 is het [concept Implementatiekader](https://www.rijksoverheid.nl/documenten/rapporten/2023/06/30/implementatiekader-verantwoorde-inzet-van-algoritmen) naar de kamer verstuurd, vergezeld door de Kamerbrief 'Verzamelbrief Algoritmes Reguleren'. 
Dit kan worden beschouwd als de eerste versie van het Algoritmekader. H
et implementatiekader verantwoorde inzet van algoritmen is in oktober 2023 hernoemd naar 'het Algoritmekader'. 

In oktober 2023 is gestart met de doorontwikkeling van het Algoritmekader, zowel op inhoud als op vorm. Dat betekent dat inhoudelijke toevoegingen worden gedaan (denk aan hetgeen voortkomt uit de AI-verordening) en er wordt onderzocht hoe informatie zo optimaal mogelijk aan gebruikers getoond kan worden. 
Het doel is dat het Algoritmekader gebruikers op een praktische wijze helpt bij het uitvoeren van hun werkzaamheden. 
Het interactief kunnen doorzoeken van de informatie is daar een voorbeeld van.  

Eind 2024 zal de tweede versie van het Algoritmekader worden opgeleverd. 
Dan moeten de vereisten en de maatregelen zijn uitgewerkt voor zover dan bekend. 
Hierna zal het Algoritmekader in 'beheer' worden genomen. Dat betekent dat doorlopend de laatste ontwikkelingen, blijvend in afstemming met de omgeving, worden toegevoegd zodat het Algoritmekader actueel en betrouwbaar blijft.  

## Samenwerking met de omgeving
Een belangrijk uitgangspunt van het Algoritmekader is dat het kader op een open en transparante manier wordt ontwikkeld. 
Hierbij wordt gebruik gemaakt van verschillende communicatiekanalen, zoals een communityplatform, GitHub, periodieke bijeenkomsten en (waar passend) werkgroepen. 
Informatie over algoritmes en AI worden uitgewerkt. 
Zodra deze informatie op 'niveau' is, wordt dit in Github geplaatst en daarmee 'gepubliceerd'. 
Dit noemen we *releases*. 

De motivatie om op deze ‘open source’ manier aan dit Algoritmekader te werken is enerzijds de omgeving van deze informatie te voorzien en anderzijds om de omgeving uit te nodig om hier feedback op te geven. 
Werken in Github is voor het team Algoritmekader nieuw en experimenteel. 
Het biedt de mogelijkheid voor alle geïnteresseerden om hun kennis en zienswijze te delen. 
Daarmee kan (nieuwe)kennis snel onderdeel worden gemaakt van het Algoritmekader, waarmee idealiter het Algoritmekader doorlopende actueel wordt gehouden en mogelijk ook op basis van (brede) consensus. 
Tegelijkertijd vraagt dit om een aangepaste werkwijze en is hier bepaalde expertise voor nodig. 
Het begin is gemaakt en het team Algoritmekader is nog lerende om hier optimaal invulling aan te geven. 
Voor nu betekent dit concreet dat het langer kan duren voordat wordt gereageerd op suggesties of toevoegingen. 
Er wordt gewerkt aan het inrichten van goede processen om snel en kundig te reageren. 
