---
hide: navigation
---

## Wat zijn standaarden?
Standaarden zijn afspraken die worden vastgelegd om ervoor te zorgen dat producten, processen of diensten voldoen aan specifieke eisen op het gebied van kwaliteit, veiligheid en prestaties. Ze worden ontwikkeld door standaardisatieorganisaties, meestal op initiatief van belanghebbenden die een behoefte aan een bepaalde standaard zien, zoals de Europese Commissie, bij of na het ontwikkelen van Europese regelgeving.

Standaarden zijn er op allerlei gebieden. Momenteel speelt de ontwikkeling van standaarden voor de Europese [AI-verordening](../ai-verordening.md) een belangrijke rol voor de betrouwbare ontwikkeling en gebruik van AI. Vandaar dat deze pagina focust op _standaarden voor AI_.

Er zijn verschillende soorten standaarden, zoals normen, Technische Rapporten (TR) en Technische Specificaties (TS).

- Normen zijn formele, breed geaccepteerde afspraken, vaak ontwikkeld door internationale organisaties zoals ISO/IEC.
- Technische Rapporten (TR) hebben een meer informatief karakter. Een TR wordt gebruikt om informatie te delen die niet geschikt is voor een norm, bijvoorbeeld gegevens uit onderzoeken of enquêtes. Een TR is vaak de opmaat voor het opstellen van een norm.
- Technische Specificaties (TS) zijn normatief, en bieden voorlopige specificaties, vooral voor technologieën in ontwikkeling. Een TS kan in een later stadium worden omgezet in een volledige norm als er voldoende consensus voor is.

!!! tip "Nog geen norm, maar wel al bruikbaar"

    Zowel een Technisch Rapport als een Technische Specificatie bieden dus ondersteuning in situaties waar nog geen norm bestaat of waar consensus nog niet is bereikt. Dus een TS of TR kan ook zeker interessante informatie bevatten voor organisaties, maar ze hebben niet de status of juridische binding van een norm.

Daarnaast is er onderscheid tussen internationale normen (ISO), Europese normen (EN) en Nederlandse normen (NEN). De NEN onderscheidt ook [verschillende typen afspraken](https://www.nen.nl/verschillende-typen-afspraken), zoals Nederlandse praktijkrichtlijn (NPR) of Nederlandse voornorm (NVN).

Europese normen zijn essentieel voor de AI Verordening, omdat ze geharmoniseerde standaarden bieden die juridische zekerheid verschaffen, met name voor hoog-risico AI-systemen. Veel Europese normen beginnen als internationale ISO-normen en worden vervolgens aangepast aan de Europese context.

## Waarom zijn standaarden belangrijk voor de AI-verordening?
Wanneer AI-systemen worden ontworpen of gebruikt, bieden standaarden praktische richtlijnen en technische kaders (praktische meerwaarde) waarmee compliance aantoonbaar kan worden gemaakt (juridische meerwaarde).

### Juridische waarde van standaarden
Als een organisatie zich houdt aan de bij de wet behorende _geharmoniseerde Europese normen_, wordt aangenomen dat er wordt voldaan aan de AI-verordening (_Presumption of Conformity_). Dit betekent dat het AI-systeem wordt beschouwd als conform de wettelijke vereisten, wat zorgt voor juridische zekerheid en eenvoudiger toezicht​.
Hoewel het gebruik van standaarden vrijwillig is, bewijst naleving ervan dat producten en diensten een bepaald niveau van kwaliteit, veiligheid en betrouwbaarheid bereiken. In sommige gevallen worden standaarden in de wetgeving genoemd als een voorkeursmethode of zelfs als een verplichte vereiste om aan specifieke wetten te voldoen, zoals veiligheidswetgeving of interoperabiliteitsvereisten. 

### Praktische waarde van standaarden
Geharmoniseerde normen hebben daarnaast een duidelijke praktische waarde. Ze vertalen abstracte wettelijke verplichtingen uit de AI-verordening naar concrete technische en organisatorische eisen, bijvoorbeeld op het gebied van risicomanagement en kwaliteitsmanagement, maar ook voor [duurzaamheid](../../onderwerpen/duurzaamheid.md) en [transparantie](../../onderwerpen/transparantie.md)​. Er zullen standaarden ontwikkeld worden voor de AI-verordening op het gebied van [verschillende fases in de algoritme-levenscyclus](../../levenscyclus/index.md). Zo helpen standaarden organisaties dus bij het ontwikkelen en implementeren van betrouwbare AI-systemen.

## Een overzicht van belangrijke standaarden

### Standaarden die worden ontwikkeld voor de AI-verordening
Er zijn standaardisatieverzoeken gedaan door de Europese Commissie op 10 specifieke aspecten van AI. Deze aspecten vind je ook terug in de verschillende [onderwerpen](../../onderwerpen/index.md) die in het Algoritmekader terugkomen.

1. Risicomanagement ("Risk Management")
2. Gegevensbeheer en -kwaliteit ("Data Governance and Quality")
3. Logging ("Record Keeping")
4. Transparantie ("Transparency")
5. Menselijke controle ("Human Oversight")
6. Accuraatheid ("Accuracy")
7. Robuustheid ("Robustness")
8. Cybersecurity
9. Kwaliteitsmanagement ("Quality Management")
10. Conformiteitsassessment ("Conformity Assessment")

#### Technische Rapporten en Specificaties voor duurzaamheid
Wat in deze 10 standaardisatieverzoeken nog niet terugkomt, maar wel in het Algoritmekader, is [duurzaamheid](../../onderwerpen/duurzaamheid.md). Momenteel worden er wel enkele TR's en TS's ontwikkeld. Zodra die bekend zijn, zullen deze worden aangevuld met meer informatie of links.

- _[TR 20226](https://www.iso.org/standard/86177.html) 'Environmental sustainability aspects of AI systems'_ is een technisch rapport (TS), geen standaard. Dit TS bevindt zich in de 'committee draft' fase, wat wil zeggen dat er een concept is waar nog overeenstemming over moet worden gevonden.
- _TR 18145 'Environmentally sustainable Artificial Intelligence'_ is een technisch rapport (TR). Het is nu "under approval".
- Werkgroep JTC 21 heeft een "preliminary work item" genaamd _'Guidelines and metrics for the Environmental Impact of Artificial Intelligence Systems and Services'_ wat nog aan werk onderhevig is.

### Welke standaarden, rapporten en specificaties zijn er al?
Op dit moment zijn er verschillende Technische Rapporten, Technische Specificaties en Normen (lees hierboven meer over het verschil) die al van belang zijn voor AI:

| Norm                          | Titel                                                                                         | Status                      |
|-------------------------------|-----------------------------------------------------------------------------------------------|-----------------------------|
| ISO/IEC 23053                | Framework for Artificial Intelligence (AI) Systems Using Machine Learning (ML)               | ISO Norm                    |
| ISO/IEC 24029-2              | Artificial intelligence (AI) - Assessment of the robustness of neural networks - Part 2: Methodology for the use of formal methods | ISO Norm                    |
| ISO/IEC 42001                | Information technology - Artificial intelligence - Management system                          | ISO Norm                    |
| ISO/IEC 5259-1               | Artificial intelligence - Data quality for analytics and machine learning (ML) - Part 1: Overview, terminology, and examples | ISO Norm                    |
| ISO/IEC 5259-3               | Artificial intelligence - Data quality for analytics and machine learning (ML) - Part 3: Data quality management requirements and guidelines | ISO Norm                    |
| ISO/IEC 5259-4               | Artificial intelligence - Data quality for analytics and machine learning (ML) - Part 4: Data quality process framework | ISO Norm                    |
| ISO/IEC 5339                 | Information technology - Artificial intelligence - Guidance for AI applications               | ISO Norm                    |
| TR 18115:2024                | Gegevensbeheer en -kwaliteit voor AI binnen de Europese context               | Technisch Rapport                    |
| ISO/IEC TR 24029-1           | Artificial Intelligence (AI) - Assessment of the robustness of neural networks - Part 1: Overview | Technisch Rapport            |
| ISO/IEC TR 24030             | Information technology - Artificial intelligence (AI) - Use cases                             | Technisch Rapport            |
| ISO/IEC TR 24372             | Information technology - Artificial intelligence (AI) - Overview of computational approaches for AI systems | Technisch Rapport            |
| ISO/IEC TR 29119-11          | Software and systems engineering - Software testing - Part 11: Guidelines on the testing of AI-based systems | Technisch Rapport            |
| ISO/IEC TS 25058             | Systems and software engineering - Systems and software Quality Requirements and Evaluation (SQuaRE) - Guidance for quality evaluation of artificial intelligence (AI) systems | Technische Specificatie      |
| ISO/IEC TS 4213              | Information technology - Artificial intelligence - Assessment of machine learning classification performance | Technische Specificatie      |
| NEN-EN-ISO/IEC 22989        | Information technology - Artificial intelligence - Artificial intelligence concepts and terminology | Europese Norm               |
| NEN-EN-ISO/IEC 23053        | Framework for Artificial Intelligence (AI) Systems Using Machine Learning (ML)                | Europese Norm               |
| NEN-EN-ISO/IEC 23894        | Information technology - Artificial intelligence - Guidance on risk management                | Europese Norm               |
| NEN-EN-ISO/IEC 25059        | Software engineering - Systems and software Quality Requirements and Evaluation (SQuaRE) - Quality model for AI systems | Europese Norm               |
| NEN-EN-ISO/IEC 8183         | Information technology - Artificial intelligence - Data life cycle framework                  | Europese Norm               |
| NEN-ISO/IEC 24668           | Information technology - Artificial intelligence - Process management framework for big data analytics | Nederlandse Norm            |
| NEN-ISO/IEC 38507           | Information technology - Governance of IT - Governance implications of the use of artificial intelligence by organizations | Nederlandse Norm            |
| NEN-ISO/IEC 5338            | Information technology - Artificial intelligence - AI system life cycle processes             | Nederlandse Norm            |
| NPR-CEN/CLC ISO/IEC TR 24027 | Information technology - Artificial intelligence (AI) - Bias in AI systems and AI aided decision making | Nederlandse Praktijk Richtlijn |
| NPR-ISO/IEC TR 24028        | Information technology - Artificial intelligence - Overview of trustworthiness in artificial intelligence | Nederlandse Praktijk Richtlijn |
| NPR-ISO/IEC TR 27563        | Security and privacy in artificial intelligence use cases - Best practices                    | Nederlandse Praktijk Richtlijn |
| NPR-ISO/IEC/TR 24368        | Information technology - Artificial intelligence - Overview of ethical and societal concerns  | Nederlandse Praktijk Richtlijn |
| NVN-ISO/IEC TS 8200         | Information technology - Artificial intelligence - Controllability of automated artificial intelligence systems | Nederlandse Voornorm         |

Voor meer informatie over de gehanteerde termen, zie ook hierboven, of [lees meer op de website van NEN](https://www.nen.nl/verschillende-typen-afspraken).

Voor een compleet overzicht van _internationaal_ gepubliceerde standaarden die relateren aan AI, [kijk op de website van de ISO](https://www.iso.org/committee/6794475/x/catalogue/p/1/u/0/w/0/d/0).

## Wat moeten Nederlandse overheidsorganisaties doen?

Nederlandse overheidsorganisaties kunnen standaarden gebruiken als praktische hulpmiddelen om te voldoen aan de eisen van de AI-verordening. 

Hoe gebruik je standaarden?

1. Kies de juiste standaarden: Begin met het identificeren van relevante standaarden en het begrijpen hoe deze toegepast kunnen worden. Focus op geharmoniseerde Europese normen die aansluiten bij de AI-verordening, en wanneer die er nog niet zijn, kies onderwerpen die aansluiten bij de onderwerpen uit de AI-verordening, door te kijken naar de lijst van 10 onderwerpen waarvoor een standaardisatieverzoek ligt (zie hierboven).
3. Pas standaarden toe in de praktijk: Gebruik standaarden als richtlijnen om technische processen en organisatorische maatregelen in te richten, zoals het waarborgen van datakwaliteit, transparantie en betrouwbaarheid van AI-systemen​.
4. Blijf op de hoogte: Volg de ontwikkelingen binnen JTC 21 en houd bij welke internationale standaarden worden opgenomen in het Europese normalisatieproces.
Door standaarden actief te gebruiken, kunnen overheidsorganisaties hun AI-systemen veiliger en betrouwbaarder maken en tegelijkertijd voldoen aan de wettelijke vereisten van de AI-verordening.


## Verwachte ontwikkelingen en tijdlijn
De komende jaren zullen nieuwe AI-standaarden worden ontwikkeld en gepubliceerd om te voldoen aan de eisen van de AI-verordening. Deze standaarden zullen geharmoniseerd worden en juridisch relevant zijn, met name voor hoog-risico AI-systemen.
Dit proces is complex en vereist samenwerking tussen vele stakeholders, inclusief industrie, overheid en maatschappelijke organisaties.

Een overzicht van lopende en verwachte ontwikkelingen rondom standaarden voor de AI-verordening:

### 2024 – 2025
Europese standaardisatieorganisaties (CEN/CENELEC) werken aan de afronding van geharmoniseerde standaarden.
Conceptversies van belangrijke horizontale standaarden verschijnen ter beoordeling.

### Begin 2025 (?)
Publicatie van een update van het standaardisatieverzoek van de Europese Commissie.

### Eind 2025
Publicatie van eerste geharmoniseerde Europese normen in het Official Journal of the EU.
Deze normen creëren juridische zekerheid (Presumption of Conformity) voor organisaties die AI-systemen ontwikkelen.

### Augustus 2026
De verplichtingen voor hoog-risico AI-systemen treden in werking. Vanaf dit moment moeten systemen voldoen aan de eisen van de AI-verordening, ondersteund door geharmoniseerde standaarden​.


## De rol van JTC21
De JTC 21 ([CEN-CENELEC Joint Technical Committee on Artificial Intelligence](https://standards.cencenelec.eu/dyn/www/f?p=205:7:0::::FSP_ORG_ID:2916257&cs=11D701467243B7C63DEF4702C86E0138A)) speelt een centrale rol in het ontwikkelen van Europese AI-standaarden. Deze commissie volgt de strategie van _adopt, adapt en develop_: eerst wordt gekeken naar bestaande internationale standaarden (zoals ISO-normen), waarna deze indien nodig worden aangepast aan de Europese context. Als er geen geschikte standaarden beschikbaar zijn, ontwikkelt JTC 21 zelf nieuwe Europese standaarden​.

Omdat de door JTC 21 ontwikkelde geharmoniseerde Europese normen straks juridische zekerheid bieden voor organisaties, betekent dit dat organisaties de ontwikkelingen binnen JTC 21 goed moeten volgen. Door inzicht te krijgen in lopende projecten, kunnen organisaties zich tijdig voorbereiden op toekomstige standaarden en compliance-eisen​.

## Bronnen
Lijst van gebruikte bronnen, standaarden, en aanvullende documentatie

- [Harmonised Standards for the European AI Act - Science for Policy brief, Joint Research Centre (Europese Commissie)](https://publications.jrc.ec.europa.eu/repository/handle/JRC139430)
- [Standards in Europe](https://europa.eu/youreurope/business/product-requirements/standards/standards-in-europe/index_en.htm)
- [Artificial Intelligence en Big Data, NEN](https://www.nen.nl/en/normcommissie-artificial-intelligence-en-big-data)
- 'AI Act Compact: Compliance, Management & Use Cases in Corporate Practice', Peter Hense, Tea Mustac, 2024
- 'AI Act and the future standards - webinar' (11 december 2024). Het webinar kan [hier worden teruggekeken. Hier zijn ook de presentaties en Q&A's over standaarden te vinden](https://www.ds.dk/en/news/2024/ai-act-and-the-future-standards).

## Beslishulp AI-verordening
Met de [beslishulp AI-verordening](https://ai-verordening-beslishulp.apps.digilab.network/) bepaal je snel en gemakkelijk of jouw AI-product onder de AI-verordening valt. En wat je dan moet doen.

## Help ons deze pagina te verbeteren
Deel je idee, suggestie of opmerking via [GitHub](https://github.com/MinBZK/Algoritmekader/issues/new/choose) of mail ons via [algoritmes@minbzk.nl](mailto:algoritmes@minbzk.nl).
