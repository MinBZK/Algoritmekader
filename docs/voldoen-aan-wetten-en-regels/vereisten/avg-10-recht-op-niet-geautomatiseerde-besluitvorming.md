---
title: Besluiten met rechtsgevolgen of aanmerkelijke effecten zijn niet volledig geautomatiseerd
id: urn:nl:ak:ver:avg-10
toelichting: Betrokkenen hebben het recht om niet onderworpen te worden aan een enkel op geautomatiseerde verwerking, waaronder proflering, gebaseerd besluit, wanneer dit rechtsgevolgen heeft voor hen of het hen anderszins in aanzienlijke mate treft.
status_vereiste:
 - geldend
levenscyclus:
- ontwerp
- implementatie
onderwerp:
- privacy-en-gegevensbescherming
rollen:
- projectleider
- beleid-en-advies
soort-toepassing:
- ai-model-voor-algemene-doeleinden
- ai-systeem
- ai-systeem-voor-algemene-doeleinden
risicogroep:
- hoog-risico-ai-systeem
- geen-hoog-risico-ai-systeem
- uitzondering-van-toepassing
- verboden-ai
rol-ai-act:
- aanbieder
- gebruiksverantwoordelijke
- importeur
- distributeur
transparantieverplichting:
- geen-transparantieverplichting
- transparantieverplichting
- niet-van-toepassing
systeemrisico:
- systeemrisico
- geen-systeemrisico
- niet-van-toepassing
open-source:
- open-source
- geen-open-source
- niet-van-toepassing
hide:
- navigation
---

<!-- tags -->

## Vereiste

Betrokkenen hebben op grond van artikel 22 van de AVG het recht om niet onderworpen te worden aan een uitsluitend op geautomatiseerde verwerking, waaronder proflering, gebaseerd besluit waaraan voor hen rechtsgevolgen zijn verbonden of dat hen anderszins in aanmerkelijke mate treft. Op grond van artikel 40 UAVG geldt dit verbod niet indien de geautomatiseerde individuele besluitvorming, anders dan op basis van profilering, noodzakelijk is om te voldoen aan een wettelijke verplichting die op de verwerkingsverantwoordelijke rust of noodzakelijk is voor de vervulling van een taak van algemeen belang.

## Toelichting

Overheidsorganisaties zijn vaak belast met de uitvoering van wettelijke taken waarbij zij 'besluiten' moeten nemen, bijvoorbeeld als een burger vraagt om een uitkering, toeslag of een subsidie.

Hiervoor moeten gegevens worden verwerkt om te kunnen bepalen of een burger hier ook recht op heeft. Om deze gegevens snel en accuraat te verwerken, zetten overheidsorganisaties vaak algoritmes in. Deze gegevens worden dan vaak 'geautomatiseerd' door deze algoritmes verwerkt, waarbij een ambtenaar deze verwerking niet altijd controleert.

Soms wordt het proces voor het nemen van een **besluit** volledig geautomatiseerd ingericht. Denk hierbij aan het opleggen van een boete voor een snelheidsovertreding. Hierdoor kan in korte tijd en op een efficiënte wijze, een grote hoeveelheid besluiten worden genomen.

Het geautomatiseerd verwerken van gegevens voor de totstandkoming van een besluit brengt risico's met zich mee. Zeker als hierbij persoonsgegevens van individuen worden verwerkt of als er sprake is van profilering. Daarom is in art. 22 AVG het recht voor betrokkenen vastgelegd om niet te worden onderworpen aan een uitsluitend op geautomatiseerde verwerking, waaronder profilering, gebaseerd besluit.

Dit verbod geldt voor besluiten die **'rechtsgevolgen'** hebben voor een betrokkene, bijvoorbeeld een burger die een boete ontvangt voor de snelheidsovertreding, of hem anderzijds in **aanmerkelijke mate treft**. Het besluit mag in die gevallen niet geautomatiseerd worden genomen. Een individu heeft namelijk recht op voldoende 'menselijke tussenkomst' bij de beoordeling van belangrijke beslissingen die deze persoon treffen.

Bij het geautomatiseerd uitvoeren van processen dient altijd te worden voldaan aan de voorwaarden uit wetgeving, waaronder in het bijzonder de Algemene Verordening Gegevensbescherming (AVG) en de Algemene wet bestuursrecht(Awb). Bestuursorganen dienen dan ook te handelen conform de algemene beginselen van behoorlijk bestuur. Dit samenstel van regels moet de rechten van betrokkenen borgen.

### Algemene eisen aan geautomatiseerde besluitvorming door overheden

De Nederlandse wetgever heeft in artikel 40 lid 1 UAVG gebruik gemaakt van de mogelijkheid een uitzondering te maken op het verbod van art. 22 lid 1 AVG. In Nederland is geautomatiseerde besluitvorming toegestaan, als het gaat om besluitvorming waarbij menselijke tussenkomst geen toegevoegde waarde heeft.

Dit is het geval als er sprake is van een gebonden bevoegdheid waarbij weinig of geen beoordelingsruimte is waarin tot een andere conclusie kan worden gekomen. Hierbij kan worden gedacht aan het toekennen van kinderbijslag of de hoogte van het recht op studiefinanciering. Deze uitzondering geldt niet voor 'profilering', tenzij specifieke (sectorale) wetgeving het verbod opheft.

Om deze uitzondering toe te kunnen passen, moet er op grond van artikel 22 AVG een 'passende maatregel' in de vorm van wetgeving zijn die personen voldoende bescherming biedt. In Nederland moet de Algemene wet bestuursrecht deze bescherming aan burgers bieden als bestuursorganen besluiten nemen. De Awb bevat vereisten en algemene beginselen waaraan besluitvorming moet voldoen.

Bij het toepassen van geautomatiseerde besluitvorming, moet aan de hand van een DPIA wordt vastgesteld of er bij toepassing van de Awb daadwerkelijk voldoende bescherming wordt geboden. Een verwerkingsverantwoordelijke zal dus, naast het toepassen van vereisten uit de AVG en specifieke (sectorale) wetgeving, beginselen uit de Awb moeten vertalen naar concrete maatregelen om geautomatiseerde besluitvorming op een rechtmatige wijze toe te passen. Hierbij kan worden gedacht aan het toepassen van [motiveringsbeginsel](awb-02-motiveringsbeginsel.md) en het [zorgvuldigheidsbeginsel](awb-01-zorgvuldigheidsbeginsel.md).

### Begrippen

#### Profilering

Profilering is bijzonder gevoelig. Bij profilering gaat het om elke vorm van een geautomatiseerde verwerking van persoonsgegevens, waarbij aan de hand van persoonsgegevens bepaalde persoonlijke aspecten van een natuurlijke persoon worden geëvalueerd. Daarbij gaat het voornamelijk om het analyseren of voorspellen van zaken als beroepsprestaties, economische situatie, gezondheid, persoonlijke voorkeuren, interesses, betrouwbaarheid, gedrag, locatie of een verplaatsingen.

Volgens deze definitie gaat het om een verwerking door een computersysteem waarbij het systeem algemene aanname(s) toegepast in een concreet geval. Dit doet het door een individu, met gebruikmaking van diens persoonsgegevens, in te delen in een categorie (profiel). Een dergelijk categorie (profiel) wordt vaak in verband gebracht met bepaalde risico's, bijvoorbeeld het risico op het misbruiken van bepaalde publieke voorzieningen.

De gevoeligheid is dat nog niet is vastgesteld dat, in dit voorbeeld, de betreffende natuurlijke persoon ook daadwerkelijk misbruik heeft gemaakt van bepaalde voorzieningen. Als daar wel automatisch gevolgen aan worden verbonden, ontstaat het risico op een onrechtmatige behandeling van een natuurlijk persoon.

!!! example "Autoriteit Persoonsgegevens: handvatten voor het inrichten van betekenisvolle menselijke tussenkomst'"

    De Autoriteit Persoonsgegevens heeft handvatten opgesteld die dienen als verduidelijking van het begrip 'betekenisvolle menselijke tussenkomst' en praktisch hulpmiddel bij het inrichten ervan.

    Bron: [Autoriteit Persoonsgegevens - Betekenisvolle menselijke tussenkomst bij algoritmische besluitvorming](https://www.autoriteitpersoonsgegevens.nl/actueel/betekenisvolle-menselijke-tussenkomst-bij-algoritmische-besluitvorming)

#### Besluit

In deze context moet het begrip 'besluit' worden gehanteerd zoals dit is bedoeld in artikel 22 AVG. Het begrip 'besluit' krijgt in de AVG een ruimere betekenis dan het geval is in artikel 1:3 Algemene wet bestuursrecht (Awb). In de Algemene wet bestuursrecht moet er sprake zijn van een 'rechtsgevolg', maar onder het besluitbegrip van de AVG kunnen ook situaties vallen waarin een individu ‘slechts’ feitelijke gevolgen ervaart als een besluit wordt genomen. Daarmee biedt de AVG dus bescherming voor meerdere situaties.

#### Rechtsgevolgen

Het begrip 'rechtsgevolg' duidt op wijziging in de rechtspositie van betrokkene. Het betekent, juridisch uitgedrukt, een verandering in het geheel van de rechten, aanspraken, bevoegdheden en verplichtingen van één of meer natuurlijke personen of rechtspersonen. In deze context wijzigt de rechtspositie van een individu door een keuze van het systeem, bijvoorbeeld doordat deze een boete ontvangt. Rechtsgevolgen kwalificeren altijd als relevant.

#### Aanmerkelijke mate treffen

De Europese wetgever heeft weinig richting gegeven aan hoe dit begrip moet worden geïnterpreteerd. Er zijn wel aanknopingspunten om te duiden wanneer hier sprake van is. De EDPB spreekt van ernstige, aanzienlijke effecten, groot of belangrijk genoeg zijn om aandacht te verdienen. Dat is in ieder geval zo als het besluit het potentieel heeft om de omstandigheden, het gedrag of de keuze van de betrokken personen in aanmerkelijke mate te treffen; een langdurig of blijvend effect op de betrokkene te hebben; of in het uiterste geval, tot uitsluiting of discriminatie te leiden.

Dit vraagt per geval om een analyse welke 'keuzes' van het systeem welke gevolgen hebben voor een individu en of die gevolgen rechtsgevolgen zijn of alleen een feitelijk gevolg. Zie voor een nadere toelichting hiervoor het advies van de Autoriteit Persoonsgegevens inzake geautomatiseerde selectietechnieken.

#### Toepassing

Volledig geautomatiseerde vaststelling van een publiekrechtelijk besluit zoals een aanslag, een boete of een vergunning heeft rechtsgevolgen. Een beslissing dat een bepaalde aanvraag in aanmerking komt voor handmatige controle heeft op zichzelf geen rechtsgevolg - de rechtspositie van de betrokkene wijzigt (nog) niet. Wel moet beoordeeld worden of de betrokkene door dat besluit anderszins (dus feitelijk) in aanmerkelijke mate wordt getroffen.

De Autoriteit Persoonsgegevens (AP) heeft in [een advies over artikel 22 AVG en geautomatiseerde selectie-instrumenten](https://www.autoriteitpersoonsgegevens.nl/documenten/advies-geautomatiseerde-besluitvorming) toegelicht dat geautomatiseerde risicoselectie niet kwalificeert als geautomatiseerde besluitvorming indien de risicoselectie alleen gebruikt wordt om te beoordelen of acties jegens betrokkene nodig zijn, zoals navraag doen of informatie verzamelen, en eventuele rechtsgevolgen of aanmerkelijke effecten voor betrokkene pas tot stand komen na betekenisvolle menselijke tussenkomst. Een beslissing om iemand wel of niet te controleren op mogelijke fraude heeft op zichzelf immers nog geen rechtsgevolgen voor de burger en een voorzienbare reguliere controle zal een burger doorgaans niet in aanmerkelijke mate treffen. De AP adviseert dat bestuursorganen bij de inzet van geautomatiseerde risicoselectie moeten waarborgen dat eventuele gevolgen voor betrokkenen van de risicoselectie pas intreden na betekenisvolle menselijke tussenkomst en dat de risicoselectie niet automatisch andere aanmerkelijke effecten heeft.

## Bronnen

- [Artikel 22 Algemene Verordening Gegevensbescherming](https://eur-lex.europa.eu/legal-content/NL/TXT/HTML/?uri=CELEX:32016R0679)
- [Artikel 40 Uitvoeringswet AVG](https://wetten.overheid.nl/jci1.3:c:BWBR0040940&hoofdstuk=4&artikel=40&z=2021-07-01&g=2021-07-01)
- [Artikel 1:3 Algemene wet bestuursrecht](https://wetten.overheid.nl/jci1.3:c:BWBR0005537&hoofdstuk=1&titeldeel=1.1&artikel=1:3&z=2024-05-01&g=2024-05-01)
- [Advies landsadvocaat over geautomatiseerde selectietechnieken](https://www.rijksoverheid.nl/documenten/rapporten/2024/03/13/bijlage-2-advies-landsadvocaat-over-geautomatiseerde-selectietechniek)
- [Advies artikel 22 AVG en geautomatiseerde selectie-instrumenten](https://www.rijksoverheid.nl/documenten/publicaties/2024/10/10/advies-artikel-22-avg-en-geautomatiseerde-selectie-instrumenten)
- [Kamerbrief met kabinetsreactie AP-advies over geautomatiseerde selectie-instrumenten](https://www.rijksoverheid.nl/documenten/kamerstukken/2024/12/03/kabinetsreacties-ap-advies-inzake-geautomatiseerde-selectie-instrumenten)
- [Autoriteit Persoonsgegevens - Betekenisvolle menselijke tussenkomst bij algoritmische besluitvorming](https://www.autoriteitpersoonsgegevens.nl/actueel/betekenisvolle-menselijke-tussenkomst-bij-algoritmische-besluitvorming)

## Van toepassing op
Deze vereiste geldt voor algoritmische toepassingen die een rol spelen in de besluitvorming van bestuursorganen. Bekijk de [bronnen](https://minbzk.github.io/Algoritmekader/voldoen-aan-wetten-en-regels/vereisten/avg-10-recht-op-niet-geautomatiseerde-besluitvorming/index.html#bronnen) om te controleren of dit zo is.

## Risico

Bij geautomatiseerde besluitvorming gebaseerd op profilering kan het risico ontstaan dat kenmerken van een bepaalde groep ten onrechte worden tegengeworpen aan een individu die deze kenmerken niet hoeft te bezitten.

## Maatregelen { data-search-exclude }

<!-- list_maatregelen vereiste/avg-10-recht-op-niet-geautomatiseerde-besluitvorming no-search no-onderwerp no-rol no-levenscyclus -->
